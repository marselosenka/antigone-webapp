Σαν να μην ήρθε, να μην έφυγε κανείς: 
ούτε πατημασιές ούτε σημάδια
τροχών. Όταν μας έδειξε το μέρος ο πρωινός σκοπός, 255
μείναμε άναυδοι. Άφαντος ο νεκρός! 256
Κοιτάξαμε καλύτερα και είδαμε πως δεν τον είχαν θάψει·
τον είχανε σκεπάσει με λίγο χώμα για να φύγει
το μίασμα. Ήταν εκεί, ολόκληρος.
Τ’ αρπακτικά και τα σκυλιά δεν τον είχαν πλησιάσει.
Ύστερα... πρώτα ήρθαμε στα λόγια και μετά
στα χέρια. Ο ένας έριχνε στον άλλον την ευθύνη
κι ο άλλος φώναζε πως ήταν αθώος κι έβριζε,
χτυπιόταν και χτυπούσε.
Κι οι όρκοι, βροχή. Τι θα βάζαμε το χέρι στη φωτιά,
τι θα πατούσαμε σε κάρβουνα αναμμένα,
τι θα καλούσαμε τον Δία τον ίδιο μάρτυρα...
Κανείς δεν είδε τίποτα,
κανείς δεν το έκανε –μονάχος του ή με άλλον-
κανείς δεν σκέφτηκε καν να το κάνει.
Άκρη δεν έβγαινε. Και τότε
πετάχτηκε ένας και είπε κάτι που είχαμε ξεχάσει.
Παγώσαμε· τι να του απαντήσουμε,
που είχε δίκιο απόλυτο; Ναι, έπρεπε
ν’ αναφέρουμε αμέσως σε σένα το συμβάν.
Συμφωνήσαμε. Και τσάκισε μένα, τον δύστυχο, ο κλήρος. 275
Να ’μαι, λοιπόν, μπροστά σου, απρόθυμος κι απρόσκλητος· 276
γιατί το ξέρω: κανείς δεν καλοδέχεται κακό μαντατοφόρο 277
.
ΧΟΡΟΣ.
Άρχοντά μου, τόσην ώρα, με τριγυρίζει η σκέψη 278
μήπως είναι θέλημα θεών αυτή η πράξη. 279