ΣΚΟΠΟΣ.
Αυτή το έκανε. Την πιάσαμε επ’ αυτοφώρω να τον θάβει. 
Πού είναι ο Κρέων;
ΧΟΡΟΣ.
Να τον. Πάνω στην ώρα βγαίνει απ’ το παλάτι.
ΚΡΕΩΝ.
Τι συμβαίνει; Πάνω σε ποιαν ώρα βγαίνω;
ΣΚΟΠΟΣ.
Ο άνθρωπος, άρχοντά μου, όρκο δεν πρέπει
για τίποτα να παίρνει. Η σκέψη τρώει την πρόθεση, ε;

Να, δες: εγώ, ας πούμε, θα ορκιζόμουν πως με όλη την τρομάρα
που πήρα, όταν άρχισες τις απειλές,
μόνο σηκωτός θα ξαναρχόμουν
εδώ. Έλα όμως που η ανέλπιστη χαρά
κολλάει σαν μέλι! Να ’μαι, λοιπόν, επίορκος, μπροστά σου
με τούτο το κορίτσι, που το πιάσαμε να ραίνει και να θάβει.
Κι αν θες να ξέρεις, ετούτη τη φορά
δεν μου έπεσε ο κλήρος να στην φέρω.
Όχι! Εγώ ο ίδιος με κλήρωσα· εγώ την έπιασα. Αυτό δεν ήθελες;
Παρ’ την, λοιπόν! Κρίνε την, δίκασέ την... όμως εμένα απάλλαξέ με.
Είμαι αθώος!
ΚΡΕΩΝ.
Έτσι, ε; Και τι την έπιασες να κάνει;
ΣΚΟΠΟΣ.
Να θάβει τον νεκρό, σου λέω.
ΚΡΕΩΝ.
Και είσαι βέβαιος πως ξέρεις τι λες;
ΣΚΟΠΟΣ.
Την είδα με τα ίδια μου τα μάτια να θάβει τον νεκρό
που απαγόρεψες. Πώς να μην είμαι βέβαιος!
ΚΡΕΩΝ.
Επ’ αυτοφώρω, δηλαδή; Πώς έγινε;