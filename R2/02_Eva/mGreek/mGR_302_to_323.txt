Όποιος πληρώθηκε, λοιπόν,
για να το κάνει αυτό το πράγμα,
αργά ή γρήγορα θα το πληρώσει και με το πάρα πάνω.
Όσο για σας, ορκίζομαι στον Δία
-που εγώ τουλάχιστον ακόμα τον τιμώ- 305
πως αν δεν μου αποκαλύψετε τον δράστη -ακούτε;-
αν δεν τον φέρετε μπροστά μου,
ούτε ο θάνατος δεν σας γλιτώνει.
Θα σας κρεμάσω έναν-έναν ζωντανούς και δεν θα βρείτε
τον δρόμο για τον Άδη πριν μαρτυρήσετε τον ένοχο. 310
Να δείτε καθαρά τι είναι κέρδος και τι κλεψιά.
Να καταλάβετε πως όποιος
θέλει να κερδίζει από τους πάντες,
συχνά χάνει τα πάντα.

ΣΚΟΠΟΣ.
Να μιλήσω ή να φύγω; 315
ΚΡΕΩΝ.
Δεν κατάλαβες ακόμα πως κι ο ήχος της φωνής σου μ’ ενοχλεί;
ΣΚΟΠΟΣ.
Στ’ αυτιά ή στην ψυχή;
ΚΡΕΩΝ.
Τι σημασία έχει;
ΣΚΟΠΟΣ.
Τ’ αυτιά σου τα ενοχλώ εγώ· την ψυχή σου, ο δράστης.
ΚΡΕΩΝ.
Για δες! Εσύ είσαι γεννημένος για τα παιχνίδια με τις λέξεις. 320
ΣΚΟΠΟΣ.
Μπορεί. Πάντως το έργο αυτό δεν το έγραψα εγώ.
ΚΡΕΩΝ.
Και μάλιστα πουλώντας την ψυχή σου.
ΣΚΟΠΟΣ.
Αχ, Κρέων, είναι κρίμα να κρίνει άκριτα ο κριτής.