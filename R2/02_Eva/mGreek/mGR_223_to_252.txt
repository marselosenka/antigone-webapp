ΣΚΟΠΟΣ
Άρχοντα, δεν λέω πως τσακίστηκα
να φτάσω ξέπνοος ως εδώ.
Και σταματούσα κάθε τόσο να σκεφτώ 225
πού πάω και πισωγύριζα.
Γιατί όλο έλεγα μέσα μου:
«Πού πας να μπλέξεις, δύστυχε;

Κάτσε καλά». Και ύστερα: «Αργείς, πολύ αργείς.
Αν το μάθει από άλλον ο Κρέοντας, ποιος σε σώζει!» 230
Μ’ αυτά και μ’ αυτά έκανα ολόκληρο ταξίδι
δυο βήματα δρόμο.
Στο τέλος αποφάσισα να έρθω
και να σ’ το πω -Τι να σου πω;
Δεν ξέρω και πολλά- κι ας γίνει ό,τι γίνει. 235
Έτσι κι αλλιώς κανείς δεν ξέφυγε απ’ τη μοίρα του ποτέ.
ΚΡΕΩΝ.
Τι σε κατάντησε έτσι;
ΣΚΟΠΟΣ
Είμαι αθώος. Δεν το έκανα εγώ·
ούτε τον ένοχο γνωρίζω.
Αμαρτία να το φορτωθώ. 240
ΚΡΕΩΝ.
Καλά, καλά... Ποιο πράγμα, όμως; Γιατί με τριγυρίζεις
με λόγια. Πες μου τι έγινε.
ΣΚΟΠΟΣ.
Σε τριγυρίζω επειδή φοβάμαι να με ακούσεις.
ΚΡΕΩΝ.
Μίλα κι εξαφανίσου.
ΣΚΟΠΟΣ.
Να, σου το λέω, λοιπόν! 245
Πριν από λίγο, κάποιος έκανε κανονική κηδεία στον νεκρό.
Του έριξε λίγο χώμα κι εξαφανίστηκε.
ΚΡΕΩΝ.
Τι είπες; Ποιος τόλμησε!
ΣΚΟΠΟΣ.
Δεν ξέρω. Η γη όλη γύρω απείραχτη,
χέρσα, σκληρή όπως πάντα. 250
Σαν να μην επιχείρησε κανείς να σκάψει τάφο.
Κι αυτό είναι το λιγότερο.
