ΚΡΕΩΝ.
Καλά, κρύψου εσύ πίσω απ’ το «κρίμα».
Αν δεν μου φανερώσετε ποιος έκρινε σωστό να κάνει τέτοιο πράγμα, 325
θα σας μάθω τι σημαίνει άτιμο κέρδος και δίκαιη τιμωρία.

ΣΚΟΠΟΣ.
Εύχομαι ν’ αποκαλυφθεί. Όμως εμένα,
συλληφθεί δεν συλληφθεί -αυτό βέβαια θα το κρίνει η τύχη-
δεν θα με ξαναδείς μπροστά σου.
Ακόμα δεν μπορώ να το πιστέψω πώς με γλίτωσαν οι θεοί. 330
Σώθηκα, τους ευχαριστώ και... τέλος με τις κρίσεις και τα κρίματα.

ΧΟΡΟΣ
Γκρεμός ο κόσμος· κι ο άνθρωπος
ένας γκρεμός στην άκρη του γκρεμού.
Ορθώνεται ακλόνητος στον άγριο χειμώνα του πελάγους
κι ανοίγει δρόμους μες στις θύελλες που ζητούν
να τον καταποντίσουν.
Τ’ άλογα οπλίζει με άροτρα και χρόνο με τον χρόνο
δαμάζει, οργώνει , καλλιεργεί
τη Γη, την ακατάλυτη,
την άφθαρτη, αθάνατη, υπέρτατη θεά. 
Το ανάερο γένος των πουλιών πολιορκεί·
των αγριμιών και των κατοίκων των βυθών
τα έθνη υποδουλώνει με δίχτυα αναπόδραστα,
ο επιτήδειος άνθρωπος: 
παγιδεύει τα θηρία των δασών,
δαμάζει τ’ άλογα και ζεύει άγριους ταύρους.
Γλώσσα και σκέψη ευέλικτη και σταθερούς θεσμούς
διδάσκει και διδάσκεται.
Της παγωνιάς και της βροχής τα βέλη αποφεύγει 
και πάντα βρίσκει τρόπο ν’ ανταπεξέλθει· αδύναμος
μόνο μπροστά στον θάνατο δείχνεται - όσες πληγές
κι αρρώστιες κι αν γνωρίζει να γιατρεύει.
Σοφός, λοιπόν, ο άνθρωπος· σοφός και επιτήδειος.
Κι όμως τρεκλίζει, σέρνεται 
στο χείλος του καλού και του κακού.
Άλλος -πολίτης άξιος- σέβεται τους θεσμούς,
τα ιερά και όσια.
Κι άλλος -ανέστιος- βρίσκεται μόνος με την ατίμωση.
Μακριά από μένα τέτοια συντροφιά. 
Βλέπω καλά ή μου στέλνουν οράματα οι θεοί;
Δεν ξέρω τι να πω!
Κι όμως θα ορκιζόμουν πως είναι η Αντιγόνη.
Τι θες εδώ δύστυχη κόρη του δύστυχου Οιδίποδα;
Τι τρέχει; Όχι, δεν μπορεί 
να παραβίασες εσύ
τη διαταγή του βασιλιά!
Τρελάθηκες, παιδί μου;